---
title: Odkrycie miesiąca - Dark Reader!
identifier: dark-reader
date: 2019-12-08 18:15:00.000000000 +02:00
identifier: darkreader-browser-plugin
tags:
- dark theme
- chrome
- plugin
permalink: "/2019/12/dark-reader/"
excerpt: "Kilka słów o rozszerzeniu do przeglądarki, które odkryłem kilka dni
  temu. Dark Reader wyświetli każdą odwiedzaną stronę w ciemnym motywie. I robi
  to naprawdę dobrze!"
---

W ostatnim czasie zauważalny jest trend projektowania stron internetowych z
dostępnym ciemnym motywem (ang. *dark mode*). Samemu pierwszy raz zauważyłem
taką możliwość na Slacku, gdzie momentalnie ją włączyłem i używałem przez kilka
tygodni. Nowy wygląd komunikatora bardzo przypadł mi do gustu, pojawiło się
zatem pytanie: czy możliwe jest "włączenie" takiego motywu we wszystkich
przeglądanych stronach, nawet w tych, które nie mają go zaimplementowanego?

## Dark Reader na pomoc!

Przeszukałem Internet w poszukiwaniu możliwych rozwiązań, szybko dotarłem do
informacji o wielu dostępnych rozszerzeniach do przeglądarki. Po przetestowaniu
kilku z nich, z różnymi wynikami, zdecydowanym liderem okazał się właśnie Dark
Reader. Do tego stopnia, że niektóre ze stron, które używam, a które posiadają
własny ciemny motyw, wg mnie wyglądają nawet lepiej po zastosowaniu Dark Readera
niż z włączonym dedykowanym ciemnym motywem ;)

Jest to rozszerzenie dostępne zarówno dla
[Google Chrome](https://chrome.google.com/webstore/detail/dark-reader/eimadpbcbfnmbkopoojfekhnkhdbieeh),
jak i [Firefoxa](https://addons.mozilla.org/pl/firefox/addon/darkreader/).
Testowałem je na obu przeglądarkach i na każdej z nich działa równie dobrze.
Należy zaznaczyć, że nie jest to prosta inwersja kolorów - tworzone ciemne
wersje stron są "inteligentne", w tym sensie, że rozszerzenie nie odwraca
kolorów na obrazkach i filmach oraz dba o zachowanie odpowiedniego kontrastu po
zmianie kolorów tak, aby treść na stronie pozostawała tak samo czytelna jak
oryginalnie.

## Możliwości konfiguracji

Dark Readera możemy dostosowywać do własnych potrzeb, menu rozszerzenia
umożliwia m. in.:

- wyłączenie rozszerzenia na wybranych stronach (ważne dla mnie, ponieważ chcę
widzieć strony, nad którymi pracuję takie jakie są, a niekoniecznie zaciemnione)
- wbrew nazwie, Dark Reader potrafi przerabiać strony nie tylko na motyw ciemny,
ale także jasny - ciekawostka!
- zmieniać możemy jasność oraz kontrast wynikowego ciemnego motywu
- możemy zdecydować się na wprowadzenie szczytpy sepii lub pójść w stronę
motywu biało-czarnego (w skali szarości)

![
  Menu konfiguracji Dark Readera
]({{ site.baseurl }}/assets/img/2019-12-08/darkreader.png)
*Menu konfiguracji Dark Readera*

## I po co to wszystko?

Jako programista jestem przywyczajony do **pracy w edytorze z ciemnym motywem**
tła i jasnymi literami - po prostu mogę uspójnić środowisko pracy pod względem
kolorystycznym. Dodatkowo, z mojego doświadczenia, czytanie białych liter na
ciemnym tle **mniej męczy wzrok** niż czarny tekst na jasnym tle. W przypadku
urządzeń mobilnych możemy mówić także o argumencie
**mniejszego zużycia energii** co przekłada się na dłuższy czas pracy na jednym
ładowaniu.

## Natywny tryb ciemny w Chrome

Niedługo po zainstalowaniu Dark Readera
[dowiedziałem się](https://www.howtogeek.com/446198/how-to-force-dark-mode-on-every-website-in-google-chrome/),
że Google Chrome posiada już (na razie eksperymentalną, ale jednak) opcję,
zamieniającą strony na wersję z ciemnym motywem. Włączyłem ją dla testów na
telefonie z Androidem i również spisuje się całkiem przyzwoicie!

### Czy to oznacza, że nie będę potrzebował już żadnego rozszerzenia?

W tej chwili trudno wyrokować. Na pewno potrzebna mi będzie możliwość wyłączenia
ciemnego motywu na wybranych stronach - te, które rozwijam powinienem widzieć
takie, jakimi są oryginalnie. Aktualnie natywny motyw ciemny w Chrome nie
posiada takiej opcji - zamienia każdą stronę, bez żadnych możliwości
konfiguracji zachowania. Dlatego też (póki co) zostanę przy Dark Readerze, do
wypróbowania którego Was zachęcam!
