---
title: Jekyll jako blogowa alternatywa dla WordPressa
date: 2019-11-24 01:00:00.000000000 +02:00
tags:
- Jekyll
- blog
permalink: "/2019/11/jekyll-blogowanie/"
excerpt: "Dzisiaj post wyjaśniający mój dłuższy brak aktywności na blogu.
  Zakończyłem właśnie migrację jego kodu z WordPressa na Jekyll.
  Brzmi jakbyś nie wiedział o co chodzi? Zapraszam do wpisu opisującego czym
  jest to narzędzie, jak z niego korzystać oraz dlaczego zdecydowałem się na ten
  krok!"
---
Październik, wraz z połową listopada, był dla mnie czasem pracowitym gdy chodzi
o prowadzenie bloga. Jak to możliwe, skoro nie ukazał się w tym czasie ani
jeden nowy wpis? Przez **około półtora** miesiąca po godzinach przenosiłem kod strony
z dobrze znanego niemal każdemu blogerowi WordPressa na Jekylla. Część z Was być może
zauważyła niewielką korektę wyglądu strony w ostatnich dniach. Jest to właśnie
pokłosie uruchomienia bloga na innym silniku generującym strony. A więc - zmiana
została już dokonana!

## Ale od początku - czym jest Jekyll?

[Jekyll](https://jekyllrb.com/){:target="_blank"} jest generatorem stron statycznych,
zmieniających pewien rodzaj danych wejściowych w zestaw połączonych ze sobą
statycznych stron HTML. Mówiąc prościej, w przypadku Jekylla tworzymy treść w
plikach typu Markdown (zwyczajowo o rozszerzeniu *.md), które są następnie
zamieniane na zwyczajne pliki HTML. W plikach Markdown definiować można
nagłówki, paragrafy, listy, linki (ważne dla łączenia wielu stron w jedną,
spójną całość) a także formatowanie tekstu (pogrubienie, podkreślenie, kursywa itp.).
Szczegóły na temat samego Markdown i jego składni można poczytać np.
[tutaj](https://www.markdownguide.org/getting-started){:target="_blank"}.

## Jak więc teraz działa ten blog?

Jest w pełni statyczny - nie posiada żadnej bazy danych, żadne strony nie są
generowane w czasie obsługi żądania przez serwer HTTP. Objawem tego jest na przykład
zniknięcie możliwości komentowania postów, nad czym boleję, jednak mam już plan
jak je przywrócić :) Można to zrobić osadzając w kodzie strony np. popularny
dziś Disqus. Tylko skoro miałyby to być jedyne różnice pomiędzy blogowaniem na
WordPressie a Jekyllu to cały proces byłby stratą czasu. Powstaje więc pytanie...

## Dlaczego zdecydowałem się na zmianę WordPressa na Jekyll?

Blogowanie na WordPressie od początku narzuca pewne ograniczenia:

1. tworzony blog jest generowany dynamicznie, nawet jeśli nie ma takiej potrzeby
(posty przechowywane są w bazie danych, potrzebujemy więc przetwarzania po stronie
serwera)
1. możliwości dostosowywania wyglądu i funkcjonalności strony są ograniczone przez
zainstalowaną skórkę (*ang.* theme)
1. rozszerzanie funkcjonalności następuje poprzez instalowanie kolejnych wtyczek
(*ang.* plugins) na stronie, które powodują jej spowolnienie, a niejednokrotnie
wprowadzają luki bezpieczeństwa do witryny

Ograniczenia pierwsze i trzecie powodują problemy z wydajnością działania strony,
ponieważ musi ona każdorazowo odwoływać się do bazy danych, aby wyświetlić potrzebną
treść (np. post). Samemu korzystałem z różnych wtyczek (sic!) do obsługi cache'a,
ale działały różnie - bywały problemy z jego unieważnieniem i generowaniem nowych
wersji stron.

Samo ograniczenie pierwsze dodatkowo wymaga, abyśmy wykupili hosting z obsługą
języka PHP (w nim napisany jest WordPress), bądź dedykowany dla tego CMS-a.

Ograniczenie drugie powoduje, że ciężko, aby strona wyglądała i zachowywała się
dokładnie tak, jak chcemy. Spotkałem się z możliwością dodawania własnych reguł
CSS do używanej skórki, jednak usuwały się one przy każdorazowej próbie jej
aktualizacji (!).

Problem trzeci oznacza, że musimy polegać na kodzie zewnętrznych wtyczek pisanych
przez społeczność, a te niestety nie słyną z wysokiej jakości.

## Jak Jekyll rozwiązuje powyższe problemy?

Jekyll został stworzony właśnie po to, aby je rozwiązać! W jaki sposób?

1. Jako generator stron statycznych nie zakłada żadnego dalszego przetwarzania po
ich wygenerowaniu. Oznacza to, że raz stworzona witryna (dla danej wersji) wymaga
tylko serwowania użytkownikowi odpowiedniej strony na żądanie. I tyle!
1. Mamy całkowitą kontrolę nad generowanymi plikami HTML, dlatego wygląd i
funkcjonalność strony są całkowicie zależne od naszej woli.
1. Istnieją oczywiście dodatkowe paczki, które możemy zainstalować, aby poszerzyć
funkcjonalność Jekylla, ale one jedynie zmieniają sposób generowania stron, nie
wprowadzają żadnego mechanizmu dynamicznego ich przetwarzania. Nie ma więc mowy
o spowolnieniu.

## Jak wygląda tworzenie bloga za pomocą Jekylla?

Szybka odpowiedź: bardzo przyjemnie :) Aby to dobrze wyrazić, pozwolę sobie
wymienić teraz kilka faktów:

- blog utrzymywany jest jako repozytorium [Gita](https://git-scm.com/){:target="_blank"},
w którym po prostu dodaje się kolejne posty jako pliki Markdown i zatwierdza
zmiany (*ang.* commit)
- mamy możliwość uruchomienia bloga lokalnie i zobaczenia jak wygląda aktualna,
deweloperska wersja dzięki wbudowanemu w Jekyll prostemu serwerowi HTTP,
automatycznie aktualizującego pliki HTML po każdej naszej zmianie w kodzie
- do hostingu możemy użyć dowolnej usługi pozwalającej na serwowanie
statycznych plików HTML
- mamy całkowitą kontrolę nad stylami (CSS) i skryptami (JS) obecnymi na stronie
- wydajnościowo *miażdżymy* każde inne rozwiązanie

Jeśli jeszcze nie jest za słodko, możemy to wszystko mieć całkowicie za darmo!
Jak? Na przykład dzięki usłudze GithubPages, serwującej statyczne strony prosto z
repozytorium kodu na Githubie. Do blogowania za pomocą Jekylla jest ona używana
tak często, że sam Github wspiera rozwój paczki (*ang.* gem) o nazwie
"github-pages", zawierającej oprócz Jekylla najpopularniejsze paczki używane
w połączeniu z nim. Dzięki temu w prosty sposób możemy hostować naszą stronę na
GithubPages, mając jednocześnie repozytorium z jej kodem na Githubie.

## Podsumowanie

Jekyll pozwala na tworzenie bloga w sposób identyczny do tworzenia normalnego,
programistycznego projektu (czyż tym w zasadzie on nie jest?). Dla programistów
jest to naprawdę ciekawa opcja, zdecydowanie warta rozważenia - sam jestem
zadowolony z podjętej zmiany. W przyszłości planuję napisać jeszcze post o tym,
jak przeprowadzić proces migracji istniejącego bloga z WordPressa (lub innego
CMSa) na Jekylla, bądź jak stworzyć taki od zera :) Tymczasem dzięki za lekturę,
pozostańcie czujni na kolejne posty, bo one już niedługo!
